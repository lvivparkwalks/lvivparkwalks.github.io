---
layout: post
title: Царі у пошуках віри
photo: 2020-01-06_tsari_u_poshukakh_viry.jpg
authorPhoto: Ярема Клос
fbId: 2550736061839341
fbFrameHeight: 700
---

*Вертеп на два повних і один студентський (уривок)*

## ДІЙОВІ ОСОБИ

* ЛЮДИНА 1\. ( Правильна)
* ЛЮДИНА 2\. ( З досвідом)
* ЛЮДИНА 3\. ( Юна, або інша)

## ДІЯ ПЕРША

1\. Котра година?<br>
2\. Тобі навіщо?<br>
1\. Треба!<br>
2\. Чорна.<br>
1\. З тобою неможливо спілкуватись.<br>
2\. От і не спілкуйся, гале́!

*( Мовчанка. Чути, як їде поїзд)*

<!--more-->

2\. Що ти там везеш?<br>
1\. Все, що потрібно!<br>
2\. Та невже?<br>
1\. Якраз вже!<br>
2\. Ну, що саме?<br>
1\. Яка тобі різниця?<br>
2\. Тобі важко сказати?<br>
1\. Все необхідне для матері та дитини.<br>
2\. А саме?

1\. Я бачу, ти не відчепишся. Підгузки — велику пачку, вологі серветки — дві пачки. Пелюшки ситцеві, пелюшки фланелеві, пелюшки муслінові, пелюшки багаторазові вологостійкі. З одягу: бавовняні шапочки, боді з коротким рукавом, «чоловічки». Всього по чотири штуки. По два у розмірі 50-56 і дві — 56-58, бо я не знаю, чи більший, чи менший малюк. Це все має значення.

2\. ( З прихованою насмішкою) А! Так звичайно, дуже велике значення.

1\. Ну так ( не розуміючи кпину). Я й кажу, дуже велике значення. Боді з довгим рукавом, трикотажний, бавовняний, повзунки з закритими носочками, бавовняні.

2\. Теж у двох розмірах? ( Продовжуючи глумливий тон)

1\. ( Швидко, з запалом) Так, так звичайно. Чоловічки з довгим рукавом та штанці дитячі, два флісові чоловічки, шапка-шолом, шкарпеточки, конверт для виписки, це з одягу.

*( Говорить з запалом, як продавці на ринку. Видно, що все це йому подобається, і він, як ніхто, у цьому розуміється)*

Термометр для тіла, електронний з гумовим наконечником. Термометр для води. Правда не знаю, чи там є ванночка. Я хотів узяти, але подумав, що у дорозі буде дуже важко з нею.

2\. Ти подумав...

1\. Ну так. Ножниці манікюрні, бетадин і стерильні серветки пупчик обробляти, олійку антиалергенну. ( Говорить повільніше, так ніби згадуючи і перечисляючи все у голові). Плед, ковдра. Ну і для молодої мами. Я все взяв для неї. Прокладки для лактації, крем з ланоліном, махровий рушник, рідке мило, шампунь.

2\. Ти жартуєш? Ти що дійсно все це везеш?

1\. Ну так.

2\. Весь цей непотріб?

1\. ( Голосніше, виправдовуючись) Це найнеобхідніше у перші дні після пологів. Без цього ніяк!

2\. Ти серйозно?

1\. ( Відчуваючи себе ображеним). Ти взагалі розумієш, що таке матір з дитиною? ( Бачить, що співрозмовник не розділяє його думки). Та то нема, з ким говорити. Все! Я більше з тобою не говоритиму, і крапка. Немає, про що.

2\. Май на увазі, я не допомагатиму тобі це нести.

1\. А ніхто й не просить, сам прекрасно справляюсь.

2\. Угу, я бачив як ти справляєшся.

3\. Хлопці, може досить. Мінімальна повага — базова річ. Ніхто не говорить про дружбу чи співпрацю. Мінімальна повага. Зрештою, у нас всіх — одна мета.

*( Мовчанка)*

2\. Пробач! ( Вибачився другий перед першим).

1\. Пробач! ( Вибачився перший). Весь день на нервах.

2\. Розумію. ( Мовчанка). Ти дійсно вважаєш, що все це потрібне?

1\. Так, я дійсно вважаю, що це найпотрібніше.

2\. Окей. Нема питань! Зрозумів!

*( Мовчанка)*

1\. Щеплення. Треба десь їм домовитись за щеплення.

2\. Точно! У мене є знайомі сімейні лікарі.

1\. Треба декларацію підписати, але це пізніше. А дозволь спитати, що везеш ти? ( Звертаючись до другого)

2\. Я везу те, що потрібне насправді.

1\. ( Жест рукою, що він не розуміє, про що йдеться, і треба пояснити).

2\. Я везу гроші.

1\. Які гроші?

2\. Звичайні гроші. Трохи готівки, долари, євро, кілька тисяч у гривнях для початку. Я відкрив рахунок депозитний, трохи біткоїнів маю. Папери на приватизацію землі, з можливістю будівництва, про це пізніше.

1\. ( З насмішкою, як переможець, мовчить і дивиться).

2\. ( Впевнено) Треба думати не про нині, а про майбутнє.

1\. Ну браво. Це якраз те, що в пустелі потрібне. Біткоїни і депозит у гривнях.

2\. Я ще маю людей, які допоможуть з документами. Це все серйозні речі, а не якісь там повзунки.

1\. Кажеш, не сумніваєшся у своїй потрібності?

2\. Абсолютно. Чому це я маю сумніватись у собі? Це все головне, це те, що потрібно. Є гроші — є все!

1\. Звичайно. Твоя потрібність найпотрібніша!

2\. ( Самовпевнений смішок)  Авжеж!

3\. Хлопці! ( Таким тоном, ніби сказав не «хлопці», а «Досить!»)



## ДІЯ ДРУГА

( Той самий вагон. Мовчанка)

2\. А ти? Ми розказали що ми веземо. Твоя черга. Що везеш ти?

3\. ( Мовчить, вдає що не чує)

1\. Ей, так нечесно! Ти все про нас знаєш, все підслуховуєш. Твоя черга говорити, що ти везеш.

3\. Я нічого не везу.

2\. Давай розповідай, не соромся.

3\. Я дійсно нічого не маю. І нічого не везу.

1\. Як нічого?

3\. Нічого.

1\. Зовсім нічого?

3\. Ну не зовсім, але нічого. Я не їду до дитини.

1\. А до кого ти їдеш?

3\. Я їду до Бога.

2\. Ну це зрозуміло. Ми теж.

1\. То навіщо ти їдеш, якщо нічого не везеш?

3\. Я ж кажу: не зовсім нічого.

1\. ( В нетерплячці) Ну то що саме це «не зовсім»?

3\. Я везу сумнів.

1, 2\. ( Одноголосно) Сумнів...

3\. Сумнів!

1\. Сумнів?!

3\. Сумнів!

1\. Ти переміг!

2\. Однозначно!

1\. З нас усіх ти переможець.

2\. Факт!

1\. Підгузники, біткоїни і сумнів. Сильна делегація. Хлопці, ми не царі, ми — паяци!

2\. Сила!

2\. Я допоможу нести.

3\. Та я якось сам.

2\. Я до нього ( киваючи на першого)

3\. ( Посміхнувся) Бачиш? Тепер вас щось об'єднує.

( Усі троє їдуть далі мовчки. У вагоні тихо і безлюдно. Після довгої паузи, перший не витримує, і питає)

1\. Чому? Чому з усього, що ти міг вибрати, ти обрав сумнів, а не віру скажімо?

3\. Ну те, що я їду, це і є віра.

1\. То чому ти не кажеш: «Я везу віру»?

3\. Бо ті, хто вірять, так не кажуть: «Я несу віру». Розумієш? Ті, хто несуть світло, не кажуть «Я несу світло», — це видно. Сумнів — це ознака мислячої людини. Сумнів освітлює пошук, він не дає спокою.

2\. То це твій сумнів. Ти несеш йому свій сумнів? Чи сумнів у ньому?

3\. Як визначити, що перед тобою звичайне немовля чи Месія? Чий це сумнів? Звісно, що мій. Подумати лишень, немовля — це вже диво. А побачити диво над дивом...

Як визначити коштовність самої речі, якщо пошуки її самі собою коштовні. Проклавши діамантовий шлях, дехто отримує скло, і знецінює сам пошук, хоча власне він і вартісний.

Або сприймає скло за діаманти, і тішиться блиску  благородної оправи металу, і йому цього досить, головне, що оправлене у золоті. Байдуже, яка робота, чия, головне, в якій рамці.

Або маючи справжню дорогоцінність, не цінує зовсім, бо вона легко дісталась. Бездушно дарована, знайдена чи вкрадена, вона мовчить, нічого не промовляє.

Більшість взагалі не шукає і не морочить собі голову. Поїсти, поспати й досить.

Що характеризує коштовність? Колір, чистота, огранювання, каратність. Є багато можливостей перевірити. Але що, як перед тобою опинеться щось таке, що ти раніше ніколи не бачив, щось поза шкалою оцінювання?

Захоплення і тривога. Автентичне чи синтетичне?

1\. Що я питав, я вже забув.

*( Мовчанка)*

1\. Я не розумію, що ти говориш.

2\. Він везе йому діаманти. Просто не певний, чи вони справжні, бо не має документів чи експертної оцінки, я так зрозумів. У мене є знайомі, які допоможуть, не хвилюйся так.

3\. Звичайно, що сумнів — мій. Я не маю сумнівів у ньому. Я знаю, що він існує. Я маю сумніви у собі. Я не знаю, чи мені стане сили дійти до нього, чи той, кого я знайду, буде він, чи я знайду мир, знайшовши його. Чи це мій Месія, чи всіх Месія. Що я відчуваю? Захоплення чи тривогу?  Чи зможу я хоч слово сказати, дійшовши туди?..

1\. Краще мовчи.

2\. Як це ти не знаєш? Це ж зрозуміло.

3\. Кому?

2\. Нам усім.

3\. От бачиш, тобі зрозуміло, а мені навпаки, зовсім не зрозуміло.

1\. Ти якийсь дивний.

2\. Бігме.

*( Звучить автоінформатор. Усі уважно прислуховуються)*

«Обережно, двері зачиняються! Наступна станція — КІНЦЕВА. Шановні пасажири, будьте взаємно ввічливими. Поступайтесь місцем у вагонах поїздів інвалідам, людям літнього віку та пасажирам з дітьми».

2\. Я би ще щось перекусив.

1\. Ні, немає часу.

2\. І що, я маю голодний іти? Давай свою гуманітарну допомогу, йдемо до виходу.

1\. ( До другого, витягуючи сумки) Я маю перекус. Поділюсь з тобою.

*( Метушня. Усі щось пакують збирають)*

«Станція ВИФЛЕЄМ. Поїзд далі не їде. Звільніть будь ласка вагони. Шановні пасажири, виходячи з вагонів, не забувайте свої речі!».

